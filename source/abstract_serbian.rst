У овој дисертацији, представљени су нови алгоритми за формирање стабала одлуке неинкременталном методом, као и разне могућности за њихову имплементацију. Прво је дат опис новог EFTI (Evolutionary Full Tree Induction) алгоритма, дизајнираног тако да омогући имплементацију са што мање хардверских ресурса, као и да производи што мања стабла одлуке, а без утицаја на њихову тачност. Ово пружа могућност да се EFTI алгоритам користи у ембедед системима, кде је оптимална употреба ресурса од велике важности. Имплементација EFTI алгоритма за PC платформу je онда поређена са PC имплементацијама неколико других постојећих алгоритама за формирање стабала одлуке у погледу тачности и величине произведених стабала. Експерименти показују да је предложени EFTI алгоритам у могућности да произведе драстично мања стабла без губитка тачности, у односу на top-down инкременталне алгоритме. Са друге стране, у поређењу са другим неинкременталним алгоритмима за формирање стабала одлуке, EFTI је успевао да произведе знатно тачнија стабла, сличне величине, за краће време. Након тога, истраживана је могућност хардверске акцелерације овог алгоритма на основу резултата његовог профајлинга и разматрања његове временске комплексности. На основу анализе, предложен је EFTIP (Evolutionary Full Tree Induction co-Processor) његова архитектура је представљена. Даље у дисертацији, дата је хардвер-софтвер имплементација EFTI алгоритма на основу EFTIP ко-процесора који је конструисан да обавља најинтензивнију фазу процеса формирања стабла неинкременталном методом, фазу прорачуна тачности стабла одлуке. Најзад, у експерименталној секцији ће се говорити о предности система који користи EFTIP ко-процесор, у погледу брзине формирања стабла одлуке. Затим, дат је опис алгоритма за формирање ансамбала стабала одлуке EEFTI (Ensembles Evolutionary Full Tree Induction). Након тога, дати су резултати експеримента у којем су поређене тачности које пружају ансамбли формирани уз помоћ EEFTI алгоритма и појединачна стабла одлуке формирана уз помоћ EFTI алгоритма. Резултати показују да је EEFTI алгоритам у могућности да произведе ансамбле који су тачнији од појединачних стабала одлуке. Слично као и за EFTI алгоритам, разматрана је хардвер-софтвер архитектура EEFTI алгоритма, предложен је EEFTIP ко-процесор за његову хардверску акцелерацију и дати су резултати експеримената који приказују предност ове архитектуре у погледу брзине формирања ансамбала стабала одлуке.
